## Rozdział \#04

Numer 5 został przetransportowany do 2024 roku. Już wtedy, razem ze mną, od ponad dwóch lat czekał na niego Azazel. Możesz zapytać, dlaczego Azazel po prostu nie przeniósł się w czasie i nie wylądował dokładnie w momencie, w którym pojawia się w Polsce numer 5. Jest jedna rzecz, o której Azazel nie mówi, a o której dowiedziałem się swoimi kanałami. On utracił już możliwość skakania w czasie.

Nadal nosi tę swoją śmieszną zbroję, nadal nosi maskę, bo jest zawsze przygotowany na to, żeby móc wylądować w terenie, który będzie zatruty – o czym często mi wspominał. Ale tak naprawdę nie ma na to szans. Jakiś czas temu z fabryki robotów ukradł urządzenie. To personalne urządzenie do skoków w czasie. Problem w tym, że wymaga zasilania, które jest co prawda obecne w 2024 roku, ale nie istnieje jeszcze w 2019. Tak więc nie ma możliwości uruchomienia go.

To sprawiło, że Azazel musi cierpliwie poczekać do momentu, w którym technologia będzie wystarczająco zaawansowana, aby mógł ponownie wykonywać swoje skoki w czasie. Cieszmy się, że nie cofnął się na przykład o 100 albo 200 lat wstecz, bo to mogłoby sprowadzić na niego ogromny problem - nie do rozwiązania.

Pisałem wcześniej, że przez ostatnie lata znajdowałem się w Grudziądzu. I oczywiście, jeżeli czytasz ten dziennik, możesz się zastanawiać dlaczego akurat to miasto. A no dlatego, że jest tam jedno z centrów danych napędzających współczesne AGI. Dodatkowo znajduje się tam fabryka broni. Mając w pobliżu te dwa strategiczne miejsca, mogłem cały czas sprawdzać, co dzieje się u robotów i jaki jest postęp ich prac nad nowymi technologiami.

W Grudziądzu kilkukrotnie spotkałem się z profesorem Majem. Wspominałem mu o tym, czego dowiedziałem się od Azazela. Powiedziałem, że kierunek jego badań jest bardzo niebezpieczny i należy go zmienić. Jednak profesor nie uwierzył mi. Biorąc pod uwagę, że jego prace nad sztuczną inteligencją jeszcze nie zostały rozpoczęte, a jego koncepcja podróży w czasie nawet nie jest szkicem – profesor potraktował mnie jak kolejnego wariata, który naoglądał się zbyt wielu filmów science fiction i teraz zaczyna bredzić.

Dostałem instrukcję, aby do roku 2024 nie próbować kontaktować się z profesorem. Miałem jednak wewnętrzną nadzieję, że gdy szczerze z nim porozmawiam, on zmieni swoje podejście. Zrozumie. Była to jednak złudna ale ostatnia nadzieja.
