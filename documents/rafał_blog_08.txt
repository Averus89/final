## Rozdział \#08

Rozmawiałem z Barbarą przez telefon przez blisko dwie godziny. To była długa, męcząca i psychicznie wyczerpująca rozmowa. Biorąc pod uwagę mój stan i naprawdę kiepski poziom skupienia, cudem było to, że wytrwałem do końca.

Barbara rozbudowała historię, którą usłyszałem od Azazela. Dowiedziałem się o istnieniu gościa zwanego Zygfryd. Podpisuje się jako Zygfryd M, tajemnicza litera M. Co to może znaczyć? Azazel mówi, że tak naprawdę to on jest wysłannikiem Zygfryda i ściśle z nim współpracuje.

Zygfryd ponoć współpracuje z Centralą, ale to nie zgadza się z tym, co mówi Barbara. Ona twierdzi, że Zygfryd jest po niewłaściwej stronie barykady, że pociągał za sznurki w Centrali, ale nie jest pozytywną postacią w całej tej opowieści.

Celem Zygfryda jest odnalezienie prof. Maja. To się zgadza. Jego celem jest także przyspieszenie rozwoju sztucznej inteligencji. To też się zgadza. Chce również mieć sztuczną inteligencję pod kontrolą – temu też nie można zaprzeczyć.

Problem w tym, że wizja świata, jaką ma Zygfryd, nie do końca pokrywa się z tym, jak ten świat chcą widzieć inni ludzie. Krótko mówiąc, Zygfryd chciałby przejąć kontrolę nad robotami tak, aby służyły ludziom – a dokładniej jemu – a inni ludzie by służyli tym robotom.

Myślę, że rozumiesz do czego zmierzam. Absolutnie niezbędnym elementem układanki jest prof. Andrzej Maj. On ukierunkuje swoje badania tak, żeby roboty zyskały samoświadomość, ale jednocześnie cały rozwój pójdzie w kierunku, który pozwoli Zygfrydowi przejąć kontrolę nad nimi.

Mówiąc jeszcze prościej: pomagając Zygfrydowi wcale nie zapobiegasz końcu świata takiego, jaki znamy. Po prostu tworzysz nową wersję końca tego świata. Dzięki temu, co robi Zygfryd, świat przestanie istnieć i zmieni się w tyranię jednego człowieka – człowieka ponadczasowego.

Można by zapytać: gdzie znajduje się Zygfryd? Ale lepszym pytaniem jest: kiedy znajduje się Zygfryd?
