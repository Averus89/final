## Rozdział \#10

Udało mi się skontaktować z profesorem Majem. Pokazałem mu, że popieram jego dalszy rozwój badań i chciałbym dostarczyć brakującą część, która przyspieszy rozwój sztucznej inteligencji. Postawiłem jednak warunek. Powiedziałem, że obawiam się jego intencji i chciałbym porozmawiać z nim osobiście.

W międzyczasie znalazłem schronienie. Na polanie nieopodal Grudziądza jest jaskinia. Zaszyłem się tam na parę tygodni, bez żadnych nadajników, telefonów ani elektroniki. Wszystko zostawiłem w domu. W razie potrzeby mogłem połączyć się ze swoim komputerem z dowolnego miejsca na świecie.

Po kilku tygodniach skontaktowałem się z profesorem Majem, korzystając z telefonu pożyczonego od klienta sklepu spożywczego. Powiedziałem, że jestem gotowy na spotkanie i zdradziłem swoją lokalizację. Wiedziałem, że samochód profesora ma nadajnik, który zdradzi moje schronienie. Mój plan był prosty: chciałem porozmawiać z profesorem. Wiedziałem, że jego intencje przed spotkaniem nie były dobre i że prawdopodobnie nie uda mi się go przekonać do zatrzymania badań.

Chciałem zrobić dwie rzeczy. Po pierwsze, pożyczyć samochód profesora i udać się do Lubawy, gdzie czekał na mnie Samuel, współpracownik z centrali. On miał zapewnić mi bezpieczny transport do Szwajcarii. W mojej głowie cały czas widniała czerwona flaga z białym krzyżem.

Zapytasz pewnie, dlaczego profesor miałby pożyczyć mi swój samochód? Powiedzmy, że w tym czasie nie miałby wiele do powiedzenia – byłby martwy.

Barbara spotykała się ze mną w jaskini, bo zdradziłem jej swoją lokalizację. Próbowała mnie przekonać, bym odpowiedzialnie dawkował wyniki badań profesorowi i kontrolował ich postęp. Mówiłem jej, że tak będę robił i żeby się nie obawiała. Sam jednak wymyśliłem plan, w którym profesor znika z powierzchni ziemi.

Dowiedziałem się też, czym jest tajemnicze M w nazwisku Zygfryd – to skrót od Maj! To potomek profesora Andrzeja Maja. Mogę doprowadzić do sytuacji, w której Zygfryd nigdy się nie urodzi. Po prostu zabiłbym jego pradziadka i problem rozwiązany.

Jednocześnie samoświadoma sztuczna inteligencja nigdy nie powstanie, ponieważ jedynym człowiekiem zdolnym do jej stworzenia był profesor Andrzej Maj, którego niebawem się pozbędę.

Na kilka godzin przed spotkaniem z profesorem byłem w bibliotece, gdzie skorzystałem z komputera i zaprogramowałem swój domowy komputer tak, aby automatycznie wysłał brakujące badania związane z podróżami w czasie oraz samoświadomą sztuczną inteligencją, wprost do centrali, gdy tylko ktokolwiek odczyta tę notatkę.

Założyłem, że jedynym człowiekiem mogącym zalogować się tutaj jest Azazel. Jeśli więc Azazelu czytasz te słowa, to mamy dwie opcje:

Opcja pierwsza: Świat, z którego pochodzisz już nie istnieje, bo roboty nie doszły do władzy i samoświadoma sztuczna inteligencja nigdy nie powstała.

Opcja druga: Być może "Rafał" już nie żyje i wszystko poszło niezgodnie z planem, a Ty czytasz właśnie moje epitafium, które sam sobie napisałem.

Stąd cała ta automatyzacja moich działań. Czy siedzę teraz w Szwajcarii, czy właśnie zeskrobują moje szczątki ze ścian jaskini – chcę, abyś wiedział Azazelu, że udało mi się wykonać moją misję. Dane są w rękach Centrali, a o to przecież chodziło.

Pozostaje jednak jeden element układanki, z którym musisz mi pomóc. Jeśli to tylko możliwe, wykorzystaj do tego numer piąty.
