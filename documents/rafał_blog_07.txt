## Rozdział \#07

Po skoku w czasie, jak już wiesz, poznałem Azazela. To jemu wręczyłem dokumenty. On miał przekazać je przedstawicielowi ruchu oporu. Nie wiem, jak ten gość się nazywa, ale dowiedziałem się, że dokumenty dotarły do niego, a potem powędrowały dalej do dziewczyny imieniem Barbara. Prawdopodobnie była to jego dziewczyna, żona czy po prostu partnerka.

W każdym razie miała ona przechować te dokumenty przez pewien czas. Ponieważ znała się na programowaniu i cybersecurity, miała opracować metody, które pomogą nam pokonać roboty w tamtych czasach. Barbara jednak zniknęła. Zupełnie jak profesor Maj. Wypuszczono za nią listy gończe, przesłuchiwano świadków i przeszukiwano wszystkie miejsca, gdzie kiedyś mieszkała. Rozmawiano nawet ze studentami, z którymi studiowała na uczelni.

Ślad po Barbarze zaginął. Zniknęła nie tylko fizycznie, ale także wirtualnie. Przez długi czas nikt nie wiedział nawet, jak wyglądała, ponieważ wszystkie dane wyparowały z systemów. Wyparowały też jej profile w mediach społecznościowych i archiwalne wersje strony domowej oraz bloga. Zniknęło absolutnie wszystko. Było minęło.

Ale czy aby na pewno? Któregoś dnia odebrałem telefon. Było to dziwne, bo tylko Azazel znał ten numer telefonu. To była linia awaryjna. Tymczasem w słuchawce odezwała się kobieta i powiedziała: Cześć, tu Barbara.
