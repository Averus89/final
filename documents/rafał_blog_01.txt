## Rozdział \#01

Wielu mówi, że moje rozpoczęcie pracy z profesorem Majem było zupełnym przypadkiem. Po prostu trafiło się ślepej kurze ziarno i dostałem się do instytutu badawczego, w którym akurat był profesor. I akurat stałem się jego asystentem. Brzmi to całkiem nieźle, ale nie ma wiele wspólnego z prawdą.

Prawda jest taka, że zostało to wszystko od początku do końca zaplanowane. Wkręcono mnie do instytutu, dano mi odpowiednie stanowisko i zadbano o to, abym był w stanie współpracować z profesorem w sposób bezpośredni. Wtedy jeszcze profesor nie wiedział tak naprawdę, w którą stronę pójdą jego badania. Są jednak ludzie, i choć brzmi to może teraz dość enigmatycznie, to jest to jednak prawda. Są ludzie z przyszłości, którzy wiedzą co się stanie i to oni wiedzieli, do czego te badania doprowadzą.

Dlatego też zostałem tam obsadzony, aby mieć wszystko na oku i raportować wszystko do instytucji, którą umownie nazwaliśmy centralą. Przez długi czas nie znałem w centrali nikogo. Wszelkie instrukcje dostawałem w sposób elektroniczny i w pełni anonimowy. Oczywiście moja praca nie była charytatywna, co to to nie. Byłem odpowiednio za to wynagradzany.

Systematycznie raportowałem jak posuwają się prace nad nowymi technologiami. Miałem też sugerować profesorowi jak można byłoby tę pracę usprawnić, aby cel naszych badań – zaawansowane modele językowe – został osiągnięty szybciej. Centrala stwierdziła jednak, że aktualne tempo rozwoju prac jest stanowczo zbyt wolne. I jedynym sensownym podejściem, które możemy teraz przedsięwziąć było – i wiem, że to brzmi absurdalnie – skoczenie w czasie.

Nie w przyszłość, a w przeszłość. Po to, aby obecne wyniki badań przenieść mniej więcej o dwa lata wstecz. W ten sposób profesor, gdy dostanie je do rąk, oczywiście stwierdzi, że wpadł na genialny pomysł i zacznie prowadzić swoje badania od kolejnego szczebla, co sprawi, że upragniona przez nas technologia szybciej ujrzy światło dzienne.

Powiem szczerze, że gdy pierwszy raz usłyszałem o tym pomyśle, pomyślałem, że jest to jakiś rodzaj żartu. Najchętniej powiedziałbym osobie, która do mnie pisze po prostu jesteś szalona! Jedyne co mnie trzymało przy tym, aby nadal wykonywać polecenia Centrali była solidna wypłata.

Kiedy po raz pierwszy poznałem osobiście kogoś z Centrali, przedstawił się jako Adam. Miły i sympatyczny człowiek obdarzony ogromną wiedzą. Powiedział mi, że technologie z jakimi pracował nie są jeszcze znane ludziom w obecnych czasach. Nie wie on jednak jak te technologie będą kształtować się w ciągu najbliższych lat.

Plan jaki mi przedstawił był dość prosty: muszę cofnąć się w czasie o dwa lata – bo mniej więcej tyle czasu brakuje nam w obecnym tempie projektów do tego, aby ukończyć wszystko na czas. Po skoku przez te dwa lata musiałem tak naprawdę zrobić dwie rzeczy: przekazać dokumenty odpowiednim osobom a po drugie rozbudować swoje zdolności programistyczne o umiejętności integracji systemów IT z modelami językowymi.

Druga część zadania miała być w pełni obsługiwana przez Adama, który dostarczył mi kurs na którego przerobienie miałem dwa lata. Adam wspominał coś o narzędziach takich jak CziPiTea czy tam GPT oraz kursor (czymkolwiek to jest), które sprawią że przerobienie tego materiału może ludziom zająć nawet pięć tygodni. No i nie chciało mi się za bardzo w to wierzyć.

Posłuchałem go jednak. Piszę te notatki z perspektywy czasu – nie są one spisywane przeze mnie na bieżąco. Jadę właśnie pociągiem do Grudziądza. Będziemy zastanawiać się dlaczego akurat Grudziądz? O tym później. Ale najpierw opowiem Ci inną historię...